{
    "LypaShelestyt": "Ви знаєте, як липа шелестить\nу місячні весняні ночі?\nКохана спить, кохана спить,\nПіди збуди, цілуй їй очі.\nКохана спить…\nВи чули ж бо: так липа шелестить.\nВи знаєте, як сплять старі гаї?\nВони все бачать крізь тумани.\nОсь місяць, зорі, солов’ї…\n“Я твій” — десь чують дідугани,\nА солов’ї!..\nТа ви вже знаєте, як сплять гаї!",
    "LebediMaterynstva": "Мріють крилами з туману лебеді рожеві,\nСиплють ночі у лимани зорі сургучеві.\nЗаглядає в шибку казка сивими очима,\nМатеринська добра ласка в неї за плечима.\nОй біжи, біжи, досадо, не вертай до хати,\nНе пущу тебе колиску синову гойдати.\nПрипливайте до колиски, лебеді, як мрії,\nОпустіться, тихі зорі, синові під вії.\nТемряву тривожили криками півні,\nТанцювали лебеді в хаті на стіні,\nЛопотіли крилами і рожевим пір’ям,\nЛоскотали марево золотим сузір’ям.\nиростеш ти, сину, вирушиш в дорогу,\nВиростуть з тобою приспані тривоги.\nУ хмельні смеркання мавки чорноброві\nЖдатимуть твоєї ніжності й любові.\nБудуть тебе кликать у сади зелені\nХлопців чорночубих диво-наречені.\nМожеш вибирати друзів і дружину,\nВибрати не можна тільки Батьківщину.\nМожна вибрать друга і по духу брата,\nТа не можна рідну матір вибирати.\nЗа тобою завше будуть мандрувати\nОчі материнські і білява хата.\nІ якщо впадеш ти на чужому полі,\nПрийдуть з України верби і тополі.\nСтануть над тобою, листям затріпочуть,\nТугою прощання душу залоскочуть.\nМожна все на світі вибирати, сину,\nВибрати не можна тільки Батьківщину."
}